# Muita lähteitä koodiharjoitusten tekemiseen

## [Stack Exchange Code Golf](https://codegolf.stackexchange.com/)

Koodigolfaus on yleinen koodarien suosima koodaushaaste, jossa tarkoituksena on kirjoittaa jokin koodinpätkä mahdollisimman pienellä merkkimäärällä. Tällaiset haasteet ovat usein vaikeita ja parhaat suoritukset tehdään tarkoitukseen suunnitelluilla [esoteerisilla ohjelmointikielillä](https://fi.wikipedia.org/wiki/Esoteerinen_ohjelmointikieli). Yleensä golfaushaasteiden algoritminen osuus on suhteellisen yksinkertainen, joten niillä voi harjoitella omaa ohjelmointitaitoa, jos jättää tiivistämispuolen huomiotta.

[https://codegolf.stackexchange.com/](https://codegolf.stackexchange.com/)


## [Advent of Code](https://adventofcode.com/)

Nykyään on joulukalenteri kaikille kiinnostuksen kohteille, joten miksei myös koodareille. Advent of Code on julkaissut vuodesta 2015 asti joka vuosi joulukalenterin mitä erikoisempia ohjelmointitehtäviä. AoC tarjoaa joka päivälle kaksi tehtävää samasta aiheesta, jolloin joka vuosi sinne ilmestyy 50 uutta ohjelmointihaastetta (amerikkalainen joulukalenteri laskee päiviä joulupäivään asti). Ensimmäisten kalenteriluukkujen tehtävät ovat suhteellisen helppoja, mutta niiden vaikeus ja työläisyys kasvaa jouluaattoa kohti. Vaikka AoC onkin joulukalenteri, niin ei mikään estä tekemästä niitä tehtäviä muulloinkin. Edellisten vuosien kalenterit ovat pysyvästi saatavissa.

[https://adventofcode.com/](https://adventofcode.com/)

## Omat projektit

Aina on kiva keksiä jotain omia pikkuprojekteja. Omiksi ensimmäisiksi projekteiksi ei kannata yrittää keksiä mitään uutta ja mullistavaa, vaan kokeilla kopioida jotain helppoa ja yksinkertaista. Yleensä tällaiset ovat jotain pieniä peliprojekteja, kuten miinaharava, laivanupotus tai hertta. Tällaiset pelit voi helposti toteuttaa komentorivilläkin, jos ei halua graafista ohjelmointia opetella, mutta näitä projekteja voi myös käyttää hyvänä tekosyynä opetella erilaisten kirjastojen ja moottorien käyttöä. Tällaisia ovat esimerkiksi [Qt](https://www.qt.io/), [Unity](https://unity.com/) tai [Angular](https://angular.dev/). 

Hyötyohjelmat ovat yleensä monimutkaisempia, joten niiden tekeminen harrastemielessä ensimmäisen vuoden opintojen aikana on vaikeampaa. Siihen tarkoitukseen voisi kuitenkin miettiä yksinkertaisten verkkosivujen tekemistä, tietokantaa tai parseria. Verkkosivuille voisi yrittää virittää esimerkiksi oman CV:n ja tietokantaan voisi kirjoitella vaikka reseptejä.